# Форматиране на низ

След дълга вечер, прекарана в решаване на интеграли, Весела Радостинова се сетила, че има изключително важна задача, която не е успяла да реши все още - да форматира текст по един специален начин, изискван от клиента на проект, по който работи. Но Весела била твърде изморена и се обърнала към добрите студенти от курса по Руби, с отчаян зов за помощ, като в замяна обещала да ви реши всичките интеграли.

Вашето първо предизвикателство е да помогнете на Весела, като напишете функцията `format_string(string, width)`. Все още не сме казали как се дефинира функция в Ruby, но разчитаме на вашите умения да изровите тази информация.

Функцията трябва да приема непразен низ от символи `string` и естесвено число `width`, и го обработва по следния начин:

1. Премахва интервалите в началото и края на низа, ако има такива.
2. Редуцира всяка последователност от два или повече интервала между думите до един-единствен.
3. Заменя всяка малка буква с главна.
4. Центрира текста в поле с ширина `width` - допълва го поравно и от двете страни с интервали, така че дължината на низа да бъде равна на `width`. Това допълване се прави само ако дължината на текста след първите три стъпки е по-малка от параметъра `width`. Допълнително, ако `width - дължината_на_низа_преди_центрирането` е нечетно число, "нечетният" интервал трябва да се добави в края на низа.

## Конвенцията `# =>`

Текстът след символа `#` е коментар. С `# => нещо` в края на ред с код ще означаваме резултата, който се очаква след изпълнението на въпросния текст.

## Примери

    format_string("run  FOrest   run!!", 20)            # => "  RUN FOREST RUN!!  "
    format_string("  do YouR   homeWork   NoW    ", 10) # => "DO YOUR HOMEWORK NOW"
    format_string("bacon", 6)                           # => "BACON "

Няма да ви подаваме некоректни данни за вход.

Ако имате въпроси, които не успявате да решите сами, пишете във форума.

## Примерен тест

Примерните тестове се намират в [GitHub хранилището с домашните](http://github.com/fmi/ruby-homework/blob/master/challenges/01). За информация как да ги изпълните, погледнете [README-то на хранилището](http://github.com/fmi/ruby-homework).
